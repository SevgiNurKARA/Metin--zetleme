Bayraktar: "TSK'nın şehir içindeki arazileri değerlendirilecek!" Çevre ve Şehircilik Bakanı Erdoğan Bayraktar, şehrin ortasında kalan Türk Silahlı Kuvvetleri'ne ait arazilerin değerlendirilmesi konusunda çalışma yaptıklarını açıkladı. Bütçe Komisyonu'na bilgi veren Bayraktar, "Ben Çevre Bakanı değil, çevreci bakanım" dedi. Bakan Bayraktar, TBMM Plan ve Bütçe Komisyonu'nda, bakanlığının bütçe görüşmelerinde milletvekillerinin soru ve eleştirilerini yanıtladı. TOKİ ile ilgili iddialar üzerine TBMM Genel Kurulu'nda yaptığı konuşmaya ilişkin Bayraktar, "Dedim ki 'benim hakkımda bırakınız davayı, soruşturma varsa da ben istifaya hazırım'. Daha sonra düzeltmek için söz aldım, 'yanlış anlaşılmış olabilir, TOKİ hakkında açılmış davalar vardır, TOKİ'nin de açtığı çok davalar vardır ama şahıslar hakkında yolsuzluktan veya başka sebeplerden açılan dava yoktur' dedim" diye konuştu. Bakan Bayraktar, hasılat paylaşımı konusunda da "KC grubun, söylediği bir konu. Hesap kitap yaptık, faiziyle birlikte 55-60 milyon lira TOKİ'nin zarara uğratılması var. Burada dolandırıcılık, hırsızlık var. Bu benim zaafımdır. Bir idareci olarak orada yapılan yanlışlığı görebilmeliydik, göremedik, bizim gözümüzden kaçtı" dedi.