'Sofralardan beyaz ekmek kalkacak'
 
 Başbakan Recep Tayyip Erdoğan, "Biz tasarruf ettikçe zenginleşen, zenginleştikçe tasarrufu artan bir millet olmak zorundayız" dedi. Erdoğan, Gıda, Tarım ve Hayvancılık Bakanlığı’nın, "Ekmek İsrafını Önleme Kampanyası"nın başlaması dolayısıyla TOBB İkiz Kuleler’de düzenlenen törendeki konuşmasında, anlamlı ve son derece önemli kampanyayı düzenleyenlere teşekkür etti. 'EKMEK ALIN TERİ'
  
 Kampanyada başarıya ulaşılması, hayırlı sonuçların elde edilmesinin zengin ve yoksul herkes için önemli olduğunu vurgulayan Başbakan Erdoğan, "İnsanımızın en temel gıda maddesi olan ekmek zengin sofrasının da yoksul sofrasının da vazgeçilmez baş tacıdır" diye konuştu. "Bizler ekmeği kutsal sayan, ekmeği yüksek bir değer olarak kabul eden hatta ’nimet’ kelimesiyle en fazla da ekmeği kast eden bir kültürün mensuplarıyız" diyen Erdoğan, ekmeğin, alın terinin, paylaşmanın, bereketin sembolü olduğunu söyledi. 'NİMETTİR'
  
 Erdoğan, şunları konuştu: "Bizim kültürümüzde, bizim medeniyetimizde, bizim aile yaşantımızda bırakınız çöpe, çöplüğe atmayı yerde görülse ekmek alınır, öpülür ve hatta baştan yüksekte bir yere kurda kuşa nimet olması için konulur. Ekmeği bizim için değerli kılan, mübarek ve kutsal kılan unsur onun bir gıda maddesi olmasından öte, ta Hazreti Adem’den bugüne ulaşmış en temel yaşam kaynaklarımızdan olmasıdır.